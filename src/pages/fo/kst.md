---
title: "Kranio-Sakral Terapi"
cover_image: "../../images/hara.jpg"
---

![KST búmerki](../../images/kst.gif)
    
Endamálið við Kranio-Sakral Terapi er, at tað Kranio-sakrala systemið fer
at virka betur. Tað Kranio-sakrala systemið styðjar nervarnar í heilanum
og ryggmerginum og heldur tær upp á pláss. Tað Kranio-sakrala systemið er
eisini beinini í høvdinum (cranium), andlitinum og breiðageislanum
(sacrum), membranirnar, sum halda heilan uppá pláss í forhold til hesi
beinini og serebrospinalvætan, sum melur runt heilan. Hendan vætan virkar
sum ein hydrauliskur stoytdoyvari, sum verjir heilan, og er neyðug fyri at
heilakyknurnar kunnu fáa føði og útskilja ótørv.
   
### Hvussu fer viðgerðin fram?

![Viðgerð](../../images/behand1-1.gif)

Viðgerðin verður givin í róligum og avslappaðum umhvørvi, hvar
viðskiftafólki liggur á briksini og njótir viðgerðina. Kranio-sakral
terapeuturin viðgerð við einum ógvuliga løttum trýsti 5 gram (eitt bræv
vigar 20 gram) á ávis støð á høvdinum, nakkanum, rygginum og
breiðageislanum. Viðskiftafólkið følir góða og djúpa hvíld – svevur næstan
– er vitandi um sínar kringumstøður og hvílur.

Trupulleikar í tí Kranio-sakrala systeminum kunnu stava frá skaða undir
føðing og frá ólukkum, slag í høvdið, ryggin, breiðageislan ella halabein.
Tað kann eisini koma stigvís av einum ringum kropsburði ella strongd.
K.S.T. viðgerðin loysir møguligu spenningar í liðunum millum knoglarnar,
fær avspenning í teim sterku membranunum, sum halda heilan upp á pláss og
betrar sirkulatiónina av bæði serebrospinalvætuni og blóðinum.

Kranio-Sakral Terapi varð uppfunnið av tí amerikanska læknanum William
Southerland fyrst í tjúgundu øld. Tað gjørdist skjótt ein partur av
læknaútbúgvingini í teim ostepatisku skúlunum, men sum árini gingu, vóru
hesir teknikkir minni brúktir, tí tað peningaliga ikki loysti seg hjá
lækna at viðgera ein heilan tíma við K.S.T. Læknarnir brúktu meira og
meira heilivág og skurðviðgerðir. Fyri umleið 20 árum síðan fór ein annar
amerikanskur lækni Dr. John Upledger at gera vísindaligar kanningar um
Kranio-Sakral Terapi. Við at nýta mikro-anatomiskar kanningar við elektron
mikroskopum og kliniskum kanningum, menti hann teknikkir til K.S.T.
viðgerð. Hann fór nú eisini at undirvísa fólki, íð ikki vóru læknar.
Útbreiðslan um K.S.T.-viðgerðirnar hevur ment seg skjótt, og nú fæst
hendan kropsviðgerð allastaðni í U.S.A. og flestustaðni í Evropa.

### Fyri hvat kann Kranio-Sakral Terapi hjálpa?

- K.S.T. kann hjálpa fyri migrenu og høvuðpínu. Ein orsøk til høvuðpínu kann vera, at blóðrenslið til ella frá heilanum ikki er í lagi. Ein onnur orsøk kann vera spenningar í bindivevnaðinum í høvdinum (meninges), sum skilir høgru og vinstru heilahálvir hvør frá aðrari.
- K.S.T. kann betra um konsentratiónina, minnið, innlæringstrupulleikar, orðblindni og strongd.
- K.S.T. kann hjálpa til at fáa javnvág í hormonsystemið.
- K.S.T. kann hjálpa fyri oyrasúsan (tinnitus), niðursetta hoyrn, skeitan, niðursettan lukti- ella smakkisans.
- K.S.T. kann gera munnbítið betri og rætta tennirnar.
- K.S.T. hjálpir at loysa vøddaspenningar og setur knoglar uppá pláss.
- K.S.T. kann hjálpa kolikbørnum, og hevur góðan virkning imóti ADHD, spastisiteti og heilaskaða m.a. lammilsi (paresis).
